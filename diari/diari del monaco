15/05/23
"Il Servizio, si sa, è la prima regola di un monaco. Esso deve essere
umile e soprattutto di classe. Perciò stanotte ho ragionato proprio su questo:
sulla classe del nostro Servizio.

Se ti scrivessi, cugino mio, del contenuto del mio servizio, seppure
ancora scarso, _so che ti annoierei. Ti dirò, invece, dei due insoliti
compagni con cui mi sono trovato infine a dividere il cammino.
Ma partiamo dal principio.
Affondata, mesi orsono, la caravella su cui viaggiavo, la Marinella,
mi ritrovai perduto nel mare Oceano, abbarbicato ad una trave galleggiante.
Già mi vedevo varcare le porte del Secondo Cielo, quand'ecco mi si avvicina
una nave maestosa. 'Son salvato!', mi dissi. Ma, a ben guardare, man mano
che la salvezza mi si faceva incontro, notai che sull'albero maestro
sventolava un'inequivocabile bandiera nera: la bandiera dei perfidi
briganti del mare, gli sciagurati tagliagole, che ben sai non essere
celebri per la gentilezza o per la pietà verso i monaci erranti.
'Son perduto!', mi dissi. Ma qualcuno, lassù, aveva altri piani in serbo
per questo suo devoto viandante..."


16/05/23
"Sebbene il mio servizio sia ora un servizio di classe, faccio ancora
molta fatica a sentirlo (e sentirmi) accettato. O Grande Padre Terreno,
o abate supremo, vi prego, venite in soccorso di questo vostro figliolo
e indicatemi la via dell'accept()azione."

08/06/23
"Spero non ti capiti mai, cugino caro, di ritrovarti tra i flutti del mare
senza vedere terra in nessuna direzione. Solo la fede, salda, impediva al
mio cuore di sprofondare nella disperazione, allo stesso modo in cui il mio corpo
sprofondava verso l'abisso nero. Per mia fortuna, il disperato grido di aiuto
che i polmoni mi consessero, poco prima di soccombere alla forza dirompente
delle acque, fu ascoltato. Mi risvegliai poco dopo sul ponte di una nave. Al timone
c'era un uomo dall'aspetto eccentrico, la barba nera come la pece e due occhi che
sembravano aver visto molti mari e terre lontane. "Buongiorno, messere, vi saluto
come mio salvatore, vi sono, oggi e per sempre, debitore della vita.", dissi.
La tempesta imperversava e non ero sicuro che egli mi avesse udito, tanto era il
frastuono dei flutti e il mormorio della nave, sul cui ponte a malapena riuscivo
a tenermi in piedi. Così continuai: "Mi chiedevo, però, dove si trovino gli altri
marinai. Data la burrasca, non sarebbe bene che uscissero a manovrare la nave?".
Al che il pirata mi guardò, lasciò il timone e mi si fece incontro, lo sguardo
severo, i pugni chiusi. Ebbi paura, di nuovo e nell'arco di così poco tempo, per
la mia vita mortale. Ma ecco che l'uomo si avvicina ad una cima, ne scioglie il
nodo e la tira a sé con forza e la nave, scalpitando, si raddrizza un poco. Poi
di nuovo i miei occhi incontrano i suoi. Mi guarda, guarda un'altra cima, poi
di nuovo me. Fu allora che capii. Da mesi oramai navighiamo assieme. Egli mi insegna
a timonare e governare la nave; io, dal mio, provo a insegnargli a tenerla in ordine.
Con scarsissimo successo, purtroppo. Un tale gioiello, in uno stato del genere, che
vergogna! "Naviga. Va bene così.", dice lui. Non è facile, sai, governare una nave
e ancor meno lo è governarla in tre. "In tre?", ti starai chiedendo. Proprio così,
non sono, infatti, la sola anima che questo veliero ha voluto raccogliere durante
il suo viaggio. E non parlo con retorica, mio caro, perché questa nave è davvero
unica nel suo genere, inquantoché possiede una volontà e un pensiero propri e ha
addirittura il suo proprio modo di comunicarli a noi che la governiamoj. Ed essa
stessa sa tenersi stabile e sulla rotta e lontana dalle secche e dalle creature
marine più grandi e perigliose. Chi è, dunque, il terzo elemento della nostra
curiosa ciurma? Dove è diretto il nostro vascello e a quale scopo? Te ne scriverò
più oltre. Ora i miei compiti mi richiamano al magazzino. C'è molto disordine e sto
cercando di fare post, di modo che possiamo ospitare dell'altro materiale sulla
nave. A presto, cugino, abbi fede e non temere per me: sembra che i Cieli abbiano
ancora altre avventure in serbo per questo loro devoto figliolo."
